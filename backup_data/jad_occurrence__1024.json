[
  {
    "bibl": "Matthew 22:1-14",
    "text": "Illi qui ad nuptias venire noluerunt, significant eos qui ex Judaeis in Christum credere noluerunt, vel contempserunt. Quorum alii in villam abierunt, dum intendunt operationi terrenae; alii in negotiationem suam, dum student avaritiae. Illi vero, qui servos regis occiderunt; illos ex Judaeis figurant, qui prophetas et apostolos et alios praedicatores sunt persecuti. Rex autem cum vidisset occisionem servorum suorum, iratus est, et missis exercitibus suis Romanis scilicet Tito et Vespasiano, perdidit homicidas illos, id est Judaeos, et civitatem eorum scilicet Hierusalem succendit. Ite ad exitus viarum. Et quoscunque inveneritis, id est cujuscunque conditionis, vocate per praedicationem, ad nuptias, id est ad Dominicae incarnationis fidem."
  },
  {
    "bibl": "Matthew 22:14",
    "text": "Et egressi servi, id est apostoli de Judaea in vias, id est gentium sectas, congregaverunt in unitatem credulitatis malos, id est falsos Christianos, et bonos, id est electos; et impletae sunt nuptiae discumbentium, id est intraverunt catholicae fidei professionem, quotquot erant vocati per praedicationem."
  }
]