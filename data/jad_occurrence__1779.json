[
  {
    "bibl": "Isaiah 8:14-15",
    "text": "IN LAQVEVM ET IN RVINAM HABITANTIBVS HIERVSALEM, subaudis qui Christum non receperint. ET OFFENDENT EX EIS PLVRIMI, subaudis per infidelitatem. Non autem dixit 'omnes', sed 'plurimi', quia reliquiae saluae factae sunt in apostolis et in apostolicis uiris. ET CADENT, subaudis in ruinam aeternam, ET CONTERENTVR, subaudis gladio et fame, ET INRETIENTVR, subaudis peccatis, ET CAPIENTVR, subaudis a Romanis."
  },
  {
    "bibl": "Isaiah 8:16",
    "text": "LIGA TESTIMONIVM, SIGNA LEGEM IN DISCIPVLIS MEIS. Vox dei est ad prophetam. Quia, inquit, factus est dominus in lapidem offensionis et in petram scandali duabus domibus Israhel, et missum ad se Christum suscipere noluerunt, liga, hoc est claude legem ueteris testamenti, ut non intellegant eam, et trade illam discipulis meis, apostolis uidelicet et sequacibus eorum."
  },
  {
    "bibl": "Isaiah 8:17",
    "text": "Post haec respondet propheta: ET EXPECTABO DOMINVM, et cetera. Quia, inquit, testimonia et legem ueteris testamenti Iudeis signari precepisti, idcirco expecto dominum Christum, quem promittis esse uenturum, QVI ABSCONDIT FACIEM SVAM, id est cognitionem suam, A DOMO IACOB, hoc est a Iudeis, qui eum recipere noluerunt."
  }
]