[
  {
    "bibl": "2 Samuel 17:1-23",
    "text": "Achitophel etiam consiliarius regis. Quid per Achitophel, qui quondam David consiliarius fuit, et postea, cupiditate depravatus, cum Absalon de nece ipsius tractabat, nisi Judas Scarioth, qui de apostolatus culmine in proditionis foveam cecidit, insinuatur? Quod bene vocabulum Achitophel exprimit; interpretatur enim frater meus cadens, sive irruens, seu tractans. Hic enim inter caeteros apostolos familiaritatis locum cum ipso Salvatore habuit; sed postea cum Judaeis avaritia seductus, mortem Domini meditando, perpetuo mortis sibi ruinam ascivit."
  },
  {
    "bibl": "Matthew 27:3-5",
    "text": "Unde et Achitophel videns suum consilium infatuatum, in domo propria laqueo vitam finire elegit. Similiter et Judas, Evangelio testante, videns quod Jesus ad mortem damnatus esset, poenitentia ductus retulit triginta argenteos principibus sacerdotum et senioribus, dicens: Peccavi tradens sanguinem justum. At illi dixerunt: Quid ad nos? tu videris. Et projectis argenteis in templo recessit, et abiens laqueo se suspendit."
  },
  {
    "bibl": "Psalm 18:43-45",
    "text": "Chusai Arachites amicus regis. Chusai, qui interpretatur Aethiops, et David in omnibus permansit fidelis, gentium populum significat, qui postquam ad fidem venit, usque in finem fidelis perseveravit. Unde de utroque populo disjunctionem faciens Dominus per Psalmistam ait: Populus, quem non cognovi, servivit mihi: ab auditu auris obedivit mihi. Filii alieni mentiti sunt mihi, filii alieni inveteraverunt et claudicaverunt a semitis suis."
  }
]