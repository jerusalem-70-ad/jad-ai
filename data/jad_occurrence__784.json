[
  {
    "bibl": "Isaiah 3:16-17",
    "text": "Ornatae autem erant et depompatae deliciis, dum ambulabant extento collo, et nutibus oculorum loquebantur. Ibant plaudendo manibus, atque ludendo pedibus, prae nimia lascivia et dissolutione, et composito gradu propter superbiam incedebant. Hoc testimonio corrigendae sunt feminae et mulieres sanctae Ecclesiae: quae istarum imitatrices existunt. Pro eo, inquit, quia hoc fecerunt. Decalvabit Dominus verticem filiarum Sion, id est, earum capita faciet radi. Et Dominus crinem earum nudabit, ut pro ornatu sit ignominia."
  },
  {
    "bibl": "Isaiah 3:18-20",
    "text": "In die illa, hoc est, in tempore captivitatis Judaeorum, quae veniet eis per Romanos, Auferet Dominus ornatum calceamentorum, et lunulas, caeteraque ornamenta muliebria. Habent mulieres bullas sive fibulas, instar lunae factas. Torques ex auro fit, et circumdat collum."
  }
]